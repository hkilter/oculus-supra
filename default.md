    Created at:	Sun, Apr 23, 2017 at 11:13 PM  
    From:	"H. Kemal Ilter" <kilter@gmail.com>  
    To:	KALİTE KURULU <kalitekurulu@ybu.edu.tr>

Sayın Kalite Kurulu üyeleri,

Umarım sizler için herşey yolunda, sağlığınız ve keyfiniz yerindedir.

Bu mesajı Akademik Personel Memnuniyet Anketi'nin online versiyonu ile ilgili geribildirim vermek için yazıyorum. Akademik Bilgi Sistemi'ne ilk girişinizde muhtemelen benim gibi sizlerin de gördüğü anket çalışmasından bahsedeceğim. Belki sizler bu anketi doldurdunuz ve artık göremiyorsunuz, ben henüz doldurmadım (daha önce basılı versiyonunu doldurduğum için). Bu anket çalışmasıyla ilgili iki noktaya dikkatinizi çekmek isterim;

* Anketlerle denekler arasındaki bağın belirli olması anketin yanıtlanması sırasında çeşitli çekincelere yol açabilir. Anketi dolduran denek çeşitli sorulara verdiği yanıtları 'gerçek algısı olduğu için' değil 'öyle algılanmasını istediği için' verebilir. Dolayısı ile bilgi sistemi üzerinden deneğin kimliği belli olacak şekilde anket çalışması yapmak sonuçlarının sağlam olmayacağını baştan kabul etmek demektir.
* Sisteme, ilginç bir şekilde, anketi yanıtlamama seçeneği konulmamıştır. Hatta kayıt etme süresi dolduğunda anketi boş olarak kaydetmek istediğimde ilk sorunun yanıtının girilmemiş olduğunu belirten bir mesaj çıkmaktadır. Bu durum, sistemi bir şekilde kullanan herkesin anketi yanıtlama zorunluluğu olduğunu gösterir ki, yanlıştır. Anket çalışmalarına katılan deneklerin gönüllü katılımı esastır, bir zorunluluk konulması çalışma sonuçlarının sağlam olmayacağını baştan kabul etmek demektir.

Konunun uzmanı değilim, sanıyorum bunların bir açıklaması vardır veya ben önemli bir noktayı atlıyor olabilirim. Eğer böyleyse verdiğim rahatsızlıktan dolayı üzgünüm ve neyi yanlış anladığımı iletirseniz memnun olurum. Aksi halde yukarıda bahsettiğim nedenlerden ötürü yapılan anket çalışmasının sonuçlarına ne kadar güvenileceğinin tartışmalı olacağını söylemem gerekir.

Saygılarımla,

Doç. Dr. H. Kemal İlter
